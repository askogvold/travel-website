Tapas kommer av det spanske verbet «tapar», som betyr «å dekke over/å dekke til». Denne matkulturen stammer fra Andalucia. Opprinnelig startet det med at man la en brødskive på toppen av sherry eller vinglasset for å hindre at fluer eller andre innsekter skulle komme til. Derav «una tapa», som betyr «et lokk». Det ble etter hvert vanlig at det ble lagt småretter på brødskivene. Tapaskulturen spredde seg til andre deler av Spania, og den ble underveis utviklet av lokale variasjoner. I Andalucia er det fortsatt vanlig mange steder og få servert en tapas sammen med et glass vin eller øl.
Historiene er mange når det kommer til hva som er tapasens opphav. En historie forteller at de spanske matadorene ønsket å drikke sherry på den lokale baren etter tyrefektingen. Den kreative spanjolen bak disken fant ut at han ved å ha en skinke over glassene holdt fluene unna sherryen inntil matadorene kom fra arenaen. Og ettersom tapas betyr lokk, ble det fellesbetegnelsen for de små rettene.
En annen forklaring er at en kelner i den spanske regionen Andalucia plasserte små retter over vinglasset slik at den gode vinduften ikke skulle forsvinne for solen.
Andre forklaringer handler om spanske konger. En av disse sier at kong Alfonso den tiende måtte spise små porsjoner for å kvitte seg med noen ekstra kilo. I tillegg er det en historie om samme konge som stoppet opp i en by i cadiz-provinsen en dag det blåste kraftig, noe som førte med seg mengder med sand fra strendene. Tjeneren dekket derfor til sherryglasset til kongen med en skive skinke for å hindre sand i sherryen.
En annen forklaringen i samme retninger sier at tapasene startet med en syk konge som mistet matlysten. For å få opp kongens appetitt laget hoffet små porsjoner proppfulle av ulike, deilige smaker. 
